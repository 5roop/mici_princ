Sedmi planet je bila Zemja.
Zemja ni kakov god planet! Računa se da je na nji sto jedanajst kraji (da ne bi minili i one črne kraje), sedan tisuć geografi, devet stotin tisuć dilavnih judi, sedan i pov milijuni pijanci, tri stotine jedanajst milijuni štimanci, ča bi reć dvi mijarde velih judi.
Kako bi si malo predočili velikost Zemje, reć ću van da je na nji, prvo nigo ča je letrika otkrivena, tribilo držat na sih šest kontinenti cilu vojsku od četiri stotin šezdeset dvi tisuće i pet stotin jedanajst noćnih čuvari ča su važigali ferale.
Kada bi se gledalo z dugiga, to je bilo neč čudovito za videt. Tȃ vojska se movila tako kako jedan balet va kakovi operi. Prvo su na red prihajali noćni čuvari z Noviga Zelanda i Australije. Oni bi, pokle ča su važgali svoje ferale, šli spat. Za tin bi, va timu plesu noćnih čuvari, prihajali na red noćni čuvari s Kine i Sibira. Onda bi i njih nestalo zada kulis. Ta put bi prišli na red važigači z Rusije i Indije. Pokle njih oni z Afrike i Evrope. Zad tin oni z Južne Merike. Pa oni z Severne. I nigdar se nisu pomutili po kin redu tribi zać na pozornicu. Bilo je to veličanstveno.
Samo su noćni čuvar z jene lanterne na Severnimu polu i njegov kujin z jene lanterne na Južnimu polu bili brez dila i brez brige va živjenju: oni su dilali dvaput na lito.
