Sakiga dana san saznivav sečagod o planetu, o timu kako je prišav, o putovanju. Prihajalo je to skrozi pomalo, dok je slučajno promišjav. Tako san, jušto, treti dan saznav jako zanimjivu štoriju o nikimi drvi za ke je rekav da se zovu baobabi.
I ovi put je to bilo zarad ovce, aš me je Mići Princ znenada pitav, kot da je obuzet z niku tešku sumnju:
    • Istina je, ča ne, da ovce jidu grme?
    • Je, istina je.
    • O, drago mi je.
    • A onda jidu i baobabe?
Napomeniv san Mićimu Princu da baobabi nisu grmi, nigo drva, vela kot crikva, i da jušto i kad bi sobun zev cilu čridu sloni, ta črida ne bi zašla na kraj z nijednin baobabon.
    • Tribalo bi jih slagat jene na druge.
    • Prvo nigo ča narasu, baobabi su mićeri.
    • Jušto tako! Ali zač biš tev da ti ovce pojidu miće baobabe?
    • „Ma nemoj, prosin te!“ 
I zasprave, na planetu od Mićiga Princa, kot i na sih planetih, bilo je korisne intrade i plivela. Prama timu, dobriga simenja od korisne intrade i lošiga simenja od plivela. A sime se ne vidi. Ono spi va tajnovitosti zemje sȅ dok mu na pamet ne pride da se zbudi. Ta put se protegne i porene, najprvo sramežjivo prama suncu, jenu čudovitu, miću, brez zla mladicu. Ako je to mladica od ravice ali šipka, moremo je mirne duše pustit da rase. Ma ako je to plivev, triba ga zmista poskust, zajeno kad ga se razazna. Na planetu od Mićiga Princa bilo je prama timu strašniga simenja - bilo je to sime baobaba. Tlo planeta je bilo zakuženo š njin. A ako baobab ne poskubemo na vrime, nigdar maj ga se ne moreš rešit. On prezame cili planet. Probije ga naskrozi s korenjen, a ko je planet premićeri i ko je baobabi preveć, on se raspukne na sȅ strane.
„To je pitanje ordina. Kad sebe dofiniš uredit po jutri, tribi dobro uredit i planet. Čovik se tribi nagnat da redovito skube baobabe, zajeno kad se počnu razlikovat od šipki kimi su jako spodobni dok su još skrozi mladi. To je jako štentljivo, ali i jako lahko.“
I jeniga mi je dana ordinav da se malo više potrsin i lipo narišen sliku kako bin to dici staviv va glavu. „Ko bi jeniga dana šli va svit, to bi jin moglo bit od koristi. Ki put ni zgoriga pustit dilo za kašnje. Ma, kad je va pitanju baobab, to je vavik strašna nesrića. Poznivav san jedan planet na kin je živiv nikakov linčina. Biv je zanemariv tri mladice...“
I kako me je naputiv Mići Princ, tako san narisav ta planet. Niman rad nigdar propovidat, ma strah od baobabi je tako malo poznat, a oni ki zahlude na niki asteroid, to čine brez namisli, pa san ovi put odstupiv od svojiga suzdržanja od propovidi. Rekav san: „Dico, čuvajte se baobabi!“ Na ti sliki san tuliko dilav samo zarad tiga da bin svoje prijateje naputiv na tu nevoju ča i njin i meni već odavni stoji zgor glave, a da se o timu nismo rašojdili. Morda ćete se zapitat zača va ovi knjigi ni i drugih slik isto tako velikih, ko ča je slika baobaba? Odgovor je jenostavan: provav san, ma mi ni šlo za ruku. Dok san risav baobabe, šav san za tin da se to ne smi zapustit.
