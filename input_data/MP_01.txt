Jedanput, kad mi je bilo šest lit, videv san jenu jako lipu sliku va niki knjigi od prašume ka se zvala „Istinite priče“. Na sliki je biv kačji car kako guta niku zvir. Ovdi nigdi je kopija te slike.
Va knjigi je pisalo: „Kačji car guta svoj plin va jenimu zalogu, ne dvečeć ga. Potla tiga se već ne more movit i prespi šest miseci dok mu ga ne prodila va drobu.“ 
Potla tiga san čuda misliv o simu i sačimu proživjenimu va prašumi, pak mi je jedanput šlo za ruku da z lapišen va koluru narišen svoju prvu sliku. Moja prva slika zgledala je vako.
Kazav san svoje remek-djelo velimi i pitav san jih ko jih moja slika straši.
Oni su odgovarali: „Zač bimo se bali klobuka?“
Moja slika ni pokazivala klobuk. Pokazivala je kačjiga cara kako probavja slona. Potin san narisav kačjiga cara znutar, da bi veli mogli razumit. Njin vavik sȅ rabi tumačit. Moja slika numer 2 zgleda vako:
Veli su mi svitovali da se okanin risanja kačjiga cara zvan ali znutar i da se raje primen zemjopisa, povisti, računa i gramatike. Tako san, jušto va šestimu litu živjenja, napustiv jako lipo zvanje slikara. Zgubiv san kuraj kad moje slike numer 1 i numer 2 nisu uspile. Veli nigdar niš sami ne razume, a dici se ne da vavik nanovo tumačit.
Morav san onput zbrat niko drugo zvanje pa san navadiv vozit ajeroplan. Letiv san sakudar po svitu. Zemjopis mi je, istini za voju, čuda rabiv. Znav san od prve raspoznat Kinu od Arizone, a to je jako korisno ako čovik po noći zaštramba.
Tako san kroz živjenje čuda puti prihajav va dotik z ozbijnimi judi. Dugo vrimena san živiv med velimi. To ni bog zna ča popravilo moje mišjenje o njimi.
Kad bin med njimi sriv nikiga ki bi mi se pričiniv malo ćariji, spitav bin ga za svoju sliku numer 1 ku san smiron čuvav puliase. Tev san znat ko on zaspravno razumi, ma on bi mi vavik odgovarav: „To je klobuk.“ Jast mu onput ne bin povidav ni od kačjiga cara, ni od prašume, ni od zvizdah. Spustiv bin se na njigov livel. Govoriv bin mu od briškule i trešete, od boćah, od politike i od šijarpah, a ta veli bi biv jako zadovojan ča je upoznav tako pametniga čovika. 
