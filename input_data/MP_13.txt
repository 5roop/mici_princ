Na četrtin planetu je bivav niki dilavac. Tȃ j biv tuliko zabavjen z dilon da nî ni glavu zdigav kad je Mići Princ prišav do njiga.
    • Dobar dan! Zagasiv van se j ćik.
    • Tri i dva su pet. Pet i sedon dvanajst. Dvanajst i tri petnajst. Dobar dan! Petnajst i sedon dvajset i dva. Dvajset i dva i sest dvajset i oson. Niman lazno za nazad vazgat. Dvajset i sest i pet trejset i jedan. Uh! To je onda pesto i jedan mijun i seststo dvajset i  dva mijara sedonsto trejset i jedan.
    • Pet stotin mijuni čiga?
    • Ha? Još vavek si tu? Pesto i jedan mijun... ne znan više... Iman toliko dela! Ja son vero seriji covek i ne tendin bedastoći! Dva i pet su sedon ... 
    • Pet stotin mijuni čiga? 
    • Va pedeset i cetiri leta, koliko zivin na ovoj kugli zemajskoj, su me skombusolali samo tri puti. Parvi put je to bilo pred dvajset i dva leta kad je neki hrust pal ki zna od kede. Toliko je vriskal da son cetiri puti krivo racunal. Drugi put je to bilo pred jedanajst let, kad su me bolele kosti. Premalo hodin. Niman lazno za hodit. Ja son vero seriji covek. I, evo sad, treti put! Kako son rekal, pesto jedan mijun….
    • Mijun čiga?
    • Mijun onih mićih stvarcic ke ih ki put vidimo na nebu.
    • Mušic?
    • Ne. Onih zlatnih stvarcic o kima sanjaju niškoristi. Ma, ja son vero seriji covek. Ja niman lazno za sanjat.
    • Ah! Zvizd!
    • Ja, jušto tako. Zvezd.
    • I ča dilaš s pet stotin milijuni zvizd?
    • Pesto jedan mijun sesto dvajset i dva mijara sedonsto trejset i jedan. Ja son vero seriji covek. Ja son jušti.
    • I ča dilaš s timi zvizdami?
    • Ce s njimi delan?
    • Ja.
    • Niš. Moje su.
    • Zvizde su tvoje?
    • Da.
    • Ali ja san već videv jeniga kraja ki...
    • Kraji niš nimaju. Oni zapovedaju zes stvarimi. To je vero drugacije.
    • A kakova ti korist od tiga ča maš zvizde?
    • To me cini bogatin.
    • A ča ti koristi bit bogat?
    • Da kupin druge zvezdi, ako ih neki najde.
    • „Ovȋ ovdi razabira skoro kot onȋ moj pijanac.“
    • Kako čovik more imet zvizde?
    • A kinjeve su one? 
    • Ne znan. Ničigove.
    • Onda su moje aš son se ja parvi spomenul.
    • Ča je to zadosti?
    • Jušto. Kada najdes dijamant ki ni nikinjev, je tvoj. Kad najdes škoj ki ni nikinjev, je tvoj. Kad se parvi nec spomenes, to je tvoje. A zvezdi su moje aš prej mene nikomu ni palo na pamet da ih zame.
    • Istina. I ča š njimi diljivaš?
    • Zapovedan, brojin i prebrojavan. Je tesko. Ma ja son vero seriji covek.
    • Vako: ko man rub, moren ga stavit okoli vrata i odnest ga. Ko man rožicu, moren je pobrat i odnest je. Ali ti ne moreš nabrat zvizde!
    • Ne, ma ih moren stavit va banku.
    • Ča bi to reć?
    • To znaci da na bokuniću karti napisen broj mojih zvezd i onda tu kartu zaklopin va tagulicu.
    • I to je sȅ?
    • To je dosti.
–  To je zabavno. Fanjski poeta, ma ni jušto pravi.
Mići Princ je o pravimi stvari misliv skrozi drugačje nigo veli.
    • Jast man šipak kiga saki dan zalijen. Man tri vulkana ke čistin jedanput na šetimanu. Čistin i oniga zagašeniga. Nigdar se ne zna. I za moje vulkane i za moj šipak je korisno ča jih man. Ali ti zvizdami nisi niš od koristi! 
Dilavac otpre usta, ali ni znav ča bi rekav, i Mići Princ pobigne.
„Veli su zaspraven skroz neobični!“ 
