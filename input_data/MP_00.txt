Ovu knjigu va domaćin zajiku posvećujemo sin nonan i nonoti, sin starin materan i starin oći, sin majkan i oci ča su se trsili da ne pozabimo svoje beside. Ovu knjigu prevelo je stotin judi ča su se preganjali va naših glavah: i oni živi ke smo sako tuliko neč spićivali, a i oni ča su davno pasali z oviga svita ma su njihove beside ostale va naših glavah.
Antoine de Saint-Exupéry
MIĆI PRINC
Neka mi dica oproste ča san ovu knjigu posvetiv jenimu velimu čoviku. Man za to jenu dobru skužu: on je najboji prijatej kiga man na svitu. Man i drugu skužu: ta veli more sȅ razumit, tako i knjige za dicu. Man treću skužu: ta veli čovik živi va Francuski kadi je lačan i kadi mu je zima. Tribiv bi mu ki reć ča lipo i malo ga privit k sebi. Ko sȅ ove skuže nisu dosti, rad bin posvetiv ovu knjigu ditetu ko je jedanput biv ta veli čovik. Si su veli jedanput bili mića dica (ma se malo njih tiga zmisli). Popravjan, onda, svoju posvetu:
Leonu Werthu
kad je biv mići dečko.
