Šesti planet je biv deset put veći. Na njin je bivav niki stari čovik ki je pisav vele knjige. 
    • Oho! Evo meni jednoga istraživača!
Mići Princ side na stov malo zapuhan. Biv je prepasav već tulik put!
    • A odokli si ti?
    • Kakova je to debela knjiga? Ča vi ovdi dilate?
    • Ja san ti geograf.
    • Ča je to geograf?
    • To je učeni čovik ki zna kadi su mora, rike, veli gradi, planine i pustinje.
    • To je zanimjivo. Viš, na kraju jeniga od praviga zanimanja! 
I obazre se malo okoli sebe po geografovin planetu. Nigdar ni još videv takov veličanstven planet.
    • Vaš je planet jako lip. Su na njin oceani?
    • E to ti ja ne moren znat.
    • Ah, a planine?
    • Ni to ti ne moren znat.
    • A gradi, rike ili pustinje?
    • Ne, ni to ti ne moren znat.
    • Ma vi ste geograf!
    • Je, to je istina, ma nisan ja istraživač. I meni istraživači jako falu. Geograf neće brojit gradove, rike, planine, mora, veli oceani i pustinje. Geograf je jako važan da bi samo tako – okolo tekal i lutal. Un je duron va svojoj sobi na poslu. Ma zato un rado dočekuje sve istraživače. Un ih ispićuje i zapisuje njihove uspomene. Pa ako mu se od toga ča to učini važnin, unda geograf naredi da se ispita i poštenje istraživača. 
    • Zača to?
    • Zato, boj bi istraživač ki laže učinil veli konfužijun va knjigamin od geografije. To se na isti mod more reć i za istraživača ki malo priko mere i popije.
    • A zač?
    • Zato, boj pijani ljudi vidu sve na duplo, pa bi tako geograf va libar sinjal dvi planine i tamo kadi nisu dvi nego je samo jedna.
    • Poznan nikiga ki bi biv jako loš istraživač.
    • Moguće je. To pari, da kad je moral istraživača dobar, unda se i njigovo otkriće istražuje.
    • Gre se na lice mista?
    • Ne. To je teško. Ma se zato od istraživača išće da pokaže i dokazi. Za jedan primjer, ako ki riče da je otkril jednu velu planinu, unda se od njega išće da donese i prezenta i velo stenje od te planine.
Geograf se najedanput znemiri.
    • Pa ti si došal od daleka! Ti si istraživač! Opiši mi svoju planetu!
I geograf otpre svoj debeli zapisnik pa našpiči lapiš. Pripovidanje istraživača senjiva se prvo z lapišon. Da bi se pokle zapisalo s tintu, čeka se da istraživač prnese dokaze.
    • Unda?
    • Oh! Puli mene ni baš zanimjivo, se je tako majhano. Man tri vulkana. Dva živa i jedan zagašen. Ma nigdar se ne zna.
    • Nikad se ne zna.
    • Man i jedan šipak.
    • Ne, cveće ne bilježimo.
    • Pak zač ne? To je jušto najlipje!
    • Zato boj cveće malo traje. Kratkotrajno je.
    • Ča bi to reć „kratkotrajno“?
    • Geografija, reče geograf, to su najvridnije knjige, zlatni su to libri. Oni nkad ne moru poć zvan mode. Jako se retko more dogodit da jedna planina promini mesto ili da va oceanu nestane mora. Mi pišemo ono ča je vično, ča za uvik ostaje i vridi.
    • Ma zagašeni vulkani se moru zbudit! Ča bi reć „kratkotrajno“?
    • To ča su vulkani ogašeni ili su nanovo oživili, to je namin geografima svejedno. Za nas je samo važan brig, planina. A ona se ne minja.
    • Pak ča bi to reć „kratkotrajno“?
    • Kratkotrajno, to ti znači ono čemu jednoga dana i to skoro će priti nestanak.
    • Ča će moj šipak vaje nestat?
    • Da, svakako.
    • Moj šipak će vaje nestat! On ma samo četiri trna da se brani od svita, a ja san ga pustiv doma skrozi samiga!
To je bilo prvi put da ga je prezelo žalovanje, ma se j sponova okuraživ:
    • Ča bite mi svitovali da gren videt?
    • Zaželi i obajdi planet Zemlju! Ona je sigurno na dobromu glasu.
I Mići Princ pojde misleć na svoj šipak.
