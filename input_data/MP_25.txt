    • Judi se narivaju va hitre vlake pa onput pozabe za čin su pošli, ča išću. Onput postanu nemirni i počnu se vrtit va krug.
    • To nima smisla!
Šterna do ke smo bili prišli ni sličila šternami va Sahari. Saharske šterne su jušto jene škuje proškujane va pisku. Ova je sličila na selsku šternu. Ma tu ni bilo nikakovo selo, i pomisliv san da mi se prisanjalo.
    • Zaspraven čudo, sȅ je spravno: parank, sić i konop...
On se nasmije, takne konop, zakrene parank, a on zacvili ko ča cvili stari peteh na krovu.
    • Čuješ, zbudili smo ovu šternu, a ona je zakantala...
Nisan tev da se napinje:
    • Pusti mene, to je preteško za te!
Pomalo san zdigav sić do ruba šterne ki je biv od kamika i položiv ga na njiga. Va ušesi mi je još zvonilo kantanje paranka, a va vodi ča se zibala videv san sunce kako treperi.
    • Žejan san te vode, daj mi pit!
I jast san znav ča je iskav!
Zdigniv san sić do njegovih usnic. Piv je zaprtimi oči. Bilo j to kot nikakov blagdan. Tȃ voda j zaspraven drugačja od sakidanje hrane. Bila je rojena va hodu pod zvizdami, va kantanju paranka i trudu mojih ruk. Godila je srcu kot dar.
Kad san biv mići, svitlost z maja, kanat z povnoćice, blagost nasmijanih obrazi, činili su da ono ča bin dobiv za dobru ruku za Božić bude još više blaženo. 
    • Judi s tvojiga planeta goje pet tisuć šipki va jenimu vrtu... i ne najdu va timu ono ča išću...
    • Ne najdu.
    • A sejeno, ono ča išću, more se nać va jenimu jedinimu šipku ili va malo vode...
    • Nigo ča!
    • Ma oči su slipe! Srcen tribi iskat!
Napiv san se. Dihav san duboko. Pisak je, va zoru, biv kolura kot med. Biv san srićan i radi tiga kolura meda. Zač san onput morav oćutit da me boli?!
    • Moraš održat obećanje!
    • Kakovo obećanje? 
    • Znaš... ona brnjica za moju ovcu... jast san odgovoran za tu rožu!
Znev san z žepa nedofinjeno ča san risav. Mići Princ je to zagledav i rekav je smijuć se:
    • Tvoji su baobabi kot broskve...
    • Joh!
A jast san biv tako ponosit zarad baobabi!
    • A lisica... ušesa su ji kot rogi... preduga su!
    • Nepravedan si, mići moj, tr nisan nigdar niš znav narisat nigo kačjiga cara znutra i kačjiga cara zvan.
    • Ne smeta, dica razumiju.
Narisav san onput brnjicu i srce mi se stislo dok san mu je davav:
    • Ti maš nike namire ke jast ne znan...
    • Znaš, to ča san ja pav na Zemju... jutro će bit lito dan...
    • Biv san pav tu blizu...
Ne znan zač, ja sponovi oćutin onu čudnu bov.
    • Znači da se nisi slučajno šećav po sin siga sam, na tisuć milj dugo od judi, oniga jutra pred osan dan kad san te sriv? Vrnjav si se na misto kadi si pav?
Mići Princ još više počrvjeni. On nigdar ni odgovarav kad ga se j pitalo, ma kad čovik počrvjeni, to bi reć „ja“, ča ne?
    • A joh, bojin se...
    • Ti sad moraš poć na dilo. Moraš se vrnit svojimu ajeroplanu. Čekat ću te ovdi. Vrni se jutro večer!
To me ni umirilo. Zmisliv san se lisice. Kad čovik pusti da ga pripitome, more se dogodit i da zaplače...
