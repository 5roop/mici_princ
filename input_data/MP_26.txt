Puli šterne su stale nike mirine od nikiga stariga zida od kamika. Kad san se jutro večer vrnjivav z dila, opaziv san z dugiga mojiga Mićiga Princa kako sidi gori na zidu, a noge su mu se klatile simo-tamo. Čuv san ga kako govori:
    • Ti se onput ne pametiš? Ni bilo jušto ovdi!
Niki glas mu je brez danjiga odgovoriv aš on odgovori:
    • Ja! Ja! Baš oviga dana, ma ne na ovimu mistu...
Šav san daje prama zidu. Još vavik nisan nikoga ni videv ni čuv, ma Mići Princ sejeno odgovori:
    • Nigo ča! Videt ćeš kadi počinje moj trag va pisku. Tamo me čekaj! Prit ću noćas.
Biv san dvajset metri dugo od zida, a još vavik niš nis videv.
    • Maš li dobriga otrova? Si sigura da se neću dugo mučit?
    • A sad hodi ća, gren doli!
Onput san i jast pogledav prama dnu kameniga zida i odskočiv! Tutu, zadignjena prama Mićimu Princu, stala je jena od onih žutih kač ke ubijaju za trejset sekundi. Nervozno prebiruć po žepi da zvučen revolver počev san teć, ma na šum mojih koraki kača pomalo ščezne va pisak, kot vodoskok ki presahjuje, i ne hiteć zajde med kamenje pušćajuć nikakov štanjast zvuk.
Prišav san do zida jušto na vrime da va naročaj primen mojiga mićušniga princa, blidiga kot smrt.
    • Ča ovo pomeni? Ča bi ovo reć da razgovaraš s kačami!
Razvezav san mu zlatu šijarpu ča je vavik nosiv okoli vrata. Namočiv san mu slipoočnice i dav mu pit. Nisan se fidav niš ga pitat. Gledav me na mučeć, ozbijan, i obaviv mi ruke okoli vrata. Ćutiv san kako mu srce tuče ko tiću ki umire pogojen z puške.
    • Drago mi je da si našav defekt na motoru. Sada se moreš vrnit doma.
    • Kako znaš?
Jušto san da ću mu reć da san, kontra simu, uspiv zafinit dilo!
    • I jast gren danas doma.
    • To je čuda daje... čuda teže...
    • Dobro san ćutiv da se dogaja neč nesakidanje. Stiskav san ga va naročaj kot mićo dite, a sopet mi se dilalo kot da ponire ravno va nikovu ponikvu, ma nis biv va stanju niš storit da ga oferman...
Biv je ozbiljan i gledav je zgubjeno nikamo dugo:
    • Man tvoju ovcu, a man i škatulu za ovcu, i brnjicu ...
Dugo san čekav. Ćutiv san da je malo-pomalo se vriliji.
    • Mići moj, biv si se prestrašiv.
    • Još i više ću se strašit večeraska.
Oćutiv san kako se sponova ledin od sumje na ono ča se ni moglo minit i znav san da ne moren zdurat namisav da nigdar maj neću već čut ta smih. Za mene je on biv zvir vode va pustinji. 
    • Mići moj, želin i daje poslušat kako se smiješ.
    • Noćaska će bit lito dan. Moja će zvizda bit jušto zgora oniga mista na ko san pav prvo lito dan.
    • Mići moj, to je samo grda sanj. Ča ni tako? Ta štorija o kači, i sastanku, i zvizdi...
    • Ono ča je važno ne vidi se...
    • Nigo ča!
    • To je kot z rožicu. Ko voliš jenu rožicu ka je na nikimu planetu, slatko je po noći gledat nebo. Sȅ su se zvizde rascvale.
    • Nigo ča!
    • To je kot voda. Ona ča si mi je dav za popit kad je bila kot muzika, zarad paranka i konopa. Se domišljaš? Bila je slatka.
    • Nigo ča!
    • Gledat ćeš po noći zvizde. Moja je premajhana da bin ti je pokazav kadi je. Boje je vako. Moja će zvizda za tebe bit jena od zvizd. Tako ćeš rad gledat se zvizde. Sȅ će one bit tvoje kumpanjice. A, puli tiga, darovat ću ti još neč...
    • A! Mići, mići, kako man rad ta smih!
    • Jušto to će bit moj dar... bit će to kot z vodu...
    • Ča želiš reć?
    • Sȉ judi maju zvizde, ma one sin ne pomene isto. Za one ki putuju, zvizde jih vode. Za one druge, one su samo miće sviće. Za učenjake, one su problemi. Za mojiga dilavca, one su bile zlato. Ma sȅ te zvizde tamo muče! Ma ti, ti ćeš imet zvizde kakove nijedan nima...
    • Ča želiš reć?
    • Kad budeš gledav nebo, po noći, buduć ću ja bivat na jeni od njih, buduć ću se na jeni od njih smijat, to će za te bit koda se sȅ zvizde smiju. Ti ćeš imet zvizde ke se umiju smijat.
    • A kad se pomiriš (aš čovik se vavik pomiri), bit će ti drago da si me upoznav. Zavavik ćeš mi ostat prijatej. Poželit ćeš se smijat z manu. Otprit ćeš ki put poneštru, onako, z gušton. Tvoji će se prijateji čudit kad vide kako se smiješ gledajuć nebo. Ti ćeš jin ta put reć: „Ja, ja zvizde mi vavik dilaju smih“, a oni će mislit da si prošvikav! Baš san ti ga lipo podvaliv...
    • To će bit kot da san ti, misto zvizd, darovav šačicu zvončići ča se znaju smijat...
    • Noćas... znaš... ne prihajaj!
    • Neću te napušćat!
    • Činit će se kot da patin... činit će se pomalo kot da umiren. Tako j to. Nemoj prihajat to videt aš ni vridno.
    • Neću te napušćat.
    • Govorin ti to... i zarad kače. Ne smi te ujist... Kače su zlo. Moru ujist čisto z gušta...
    • Neću te napušćat.
    • Istina, one nimaju otrova za ujist dva puta...
Tu noć nis opaziv kad je kreniv. Umakav je po tiho. Kad san ga najzad došav, hodiv je kot da je skrozi na čistu... brzo dilajuć korake. 
    • Ah! Tu si...
I prijev me za ruku. Ma se još mučiv.
    • Grišiš. Bit će ti teško. Činit će se da san mrtav, a to neće bit istina...
    • Razumiš. To j predugo. Ne moren podnest ovo tilo. Preveć je teško.
    • Ono će bit kot stara zapušćena škora. Stare škore nisu žalosne...
    • Bit će lipo, znaš. I jast ću gledat zvizde.
On je malo dobiv kuraja, pak se još malo prisiliv:
    • Bit će lipo, znaš. I jast ću gledat zvizde. Sȅ će zvizde bit šterne z ruzinavimi paranki. Sȅ će mi zvizde nalivat vodu da pijen...
Jast san mučav.
    • Bit će jako veselo. Ti ćeš imet pet stotin milijuni zvončići, jast ću imet pet stotin milijuni zviri vode...
I on zamuči aš je plakav...
    • To je tamo. Pusti da koraknen sam...
I on se poside aš ga je bilo strah.
    • Znaš... moj šipak... ja san za njiga odgovoran! A on je tako slab! Tako je brez zla. Ma samo četiri trna da ga brane od svita...
Siv san doli aš nis više mogav stat. 
    • Na.. to je sȅ...
Još je malo će-neće, a onput je stav. Korakniv. Jast san sidiv kot prikovan za tlo.
Kraj golina mu je samo zablisnila žuta strila. Stav je nepomičan na momenat. Ni zijav. Pav je pomalo ko ča pada drivo. Još i više, brez ćuha, zarad piska.
