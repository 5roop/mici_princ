Tako san živiv sam, brez nikoga s kogu bin se mogav pravo pogovorit, sȅ dok mi se pred šest lit va pustinji Sahari ni dogodiv jedan defekt. Kako puli sebe nis imev ni majstra, ni putniki, biv san se spraviv za sin siga da sam provan rešit ta teški defekt. Bilo je to za mene pitanje živjenja ali smrti. Imev san vode za pit komać za osan dan. Prvu večer san tako zaspav na pisku, na tisuć kilometri dugo od judi i kuć. Biv san čuda više osamjen nigo bilo ki ki se proviva spasit na splavi, nasrid oceana. Morete onput zamislit kako san se znenadiv kad me je va zoru zbudiv niki smišan glasić. • Prosin vas, narišite mi ovcu! • A? • Narišite mi ovcu! Skočiv san na noge ko z gromon ošinjen. Dobro san promancav oči, progledav i videv san posin siga nesakidašnjiga malića ki me ozbijno gledav. Uvdi je njigov najboji portret ča san ga potle narisav. Ma moja slika ni, normalno ni z dugiga tako čudovita kot oni ča san ga narisav. Nisan jast za to kriv! Kad san imev šest lit, veli su me odgovorili od mojga nauma da buden slikar pa nisan navadiv risat niš drugiga nigo kačjiga cara znutar i kačjiga cara zvan. Gledav san ta privid z oči širon otprtimi od veliga čuda. Ne pozabite da san se našav na tisuć kilometri dugo od judi i kuć. A bi reć da moj dečkić ni biv ni zgubjen, ni lačan za umrit, ni žejan za umrit, a ni na smrt prestrašen. Po ničin ni sličiv ditetu zgubjenimu va srid pustinje, na tisuć kilometri dugo od judi i kuć. Kad san najzad mogav zustit besidu, rekav san mu: • Sinak moj dragi, ča ti uvdi dilaš? • Prosin vas, narišite mi ovcu! Kad vas se nika tajna preveć duboko dojmi, ne usudite se ne poslušat. Kuliko god mi se sȅ pričinjalo brez smisla na tisuć kilometri od judi i kuć i va smrtni opasnosti, znev san z žepe hartu i penkalu. Taput san se zmisliv da san prvo siga vadiv zemjopis, povist, račun i gramatiku, pak san rekav dečkiću malo zlovojno da ne znan risat. • Ne smeta. Nariši mi ovcu! Kako nigdar maj nisan narisav ovcu, jast za njiga narišen jenu od one dvi slike ča san jih biv va stanju narisat – onu s kačjin caron odzvan. • Ne! Ne! Neću jast slona va kačjimu caru! Kačji car je jako opasan, a slon je jako velik. Puli mene je sȅ tako mićero. Meni rabi ovca! Nariši mi ovcu! • Ne! Ta je veće jako bovna. Nariši mi ku drugu! • Tr viš! To ni ovca, to je praz. Roge ma... • Ta je preveć stara! Ja ću ovcu ka dugo živi. • Na, ovo ti je škatula! Ovca ku želiš ti je nutri. • To je jušto ono ča san si želiv! Misliš da će tȋ ovci bit potribno puno trave? • Zača? • Zato ča je puli mene se tako majhano. • To će ji siguro bit dosti. Dav san ti sasma miću ovcu. • Ni baš tako majhana. Glej! Zaspala je ... I tako smo se, eko, spoznali z Mićin Princon.