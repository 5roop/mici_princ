Mići Princ se j našav va predili asteroidi tristodvajspet, tristodvajsšest, tristodvajsedam, tristodvajstosam, tristodvajsdevet i tristotrideset. Počev jih je obahajat da bi morda na njimi našav kakovo zanimanje i da čagod navadi.
Na prvimu je živiv niki kraj. Sidiv je obučen va purpur i hermelin na jako jenostavnimu, ma sejeno veličanstvenimu prestolu.
    • Ah! Evo jednoga podanika! 
    • Kako me je mogav prepoznat, kad me nigdar ni videv?
On ni znav da je za kraje svit jako jenostavan. Si judi su jin podaniki.
    • Dojdi bliže da te boje vidin! 
Mići Princ poišće z oči kamo bi morda siv, ma cili je planet biv zagrnjen z veličanstvenin plašćon od hermelina. Ostav je, onput, stat, a kako je biv trudan, zehne.
    • Zihat kraj kraja ni po dvorskih propisih. Zabranjujen ti zihat!
    • Ne moren zdržat, dugo san putovav i nis spav.
    • Kad je tomu tako, onda ti zihat zapovedan! Već čuda let nis videl nikoga kako ziše. Zihanji j za me retkost. Ala! Još ziši! To j zapoved!
    • Sad san se poplašiv i sad već ne moren.
    • Hm! Hm! Onda ti zapovedan da čas zišeš, a čas ...
Kraj je neč mrmjav i bi reć da je biv jadan aš je više od siga držav do tiga da se poštiva njigova čast. Ni trpiv neposluh. Biv je apsolutni vladar, ma kako je biv dobar čovik, davav je razumne ordine.
    • Kad bin zapovidel, kad bin kakovon generalu zapovidel da se pretvori va morskoga tića, i kad general ne bi poslušal, to ne bi bila njegova, nego moja krivica.
    • Moren li sist?
    • Zapovedan ti da sedeš! 
Mići Princ se znenadi. Planet je biv majhan. Ma, nad čin je ta kraj mogav krajevat?
    • Gospodaru, oprostite ča ću vas pitat...
    • Zapovedan ti da me pitaš!
    • Gospodaru, nad kin vi krajujete?
    • Nad sin i sačin.
    • Nad sin i sačin?
Kraj suzdružjivo z ruku pokaže na svoj planet, druge planete i zvizde.
    • Nad sin tin?
    • Nad sin tin!
Aš to ni biv samo apsolutni vladar, nigo i vladar svemira.
    • I zvizde vas poslušaju?
    • Vavik. Poslušaju saku moju besedu. Ja ne trpin neposluh.
Tulika moć zadivi Mićiga Princa. Kad bi je imev, mogav bi gledat kako sunce zapada, ne četrdest tri, nigo sedandeset dva, ali morda sto, ali jušto i dvisto puti va jenimu danu, a da nigdar ne pomakne kantridu! I, kako je biv pomalo žalostan spominjuć se svojga mićiga, napušteniga planeta, okuraživ se j zaiskat kraja da mu udili jenu milost:
    • Želin videt kako sunce zapada! Storite mi to zadovojstvo! Ordinajte suncu da zajde!
    • Kad bin kakovon generalu naredil da leti od rožice do rožice kod metuj, ili da napiše tragediju, ili da se pretvori va morskoga tića, a general zapoved ne bi poslušal, čija bi to bila krivica, moja ili njegova?
    • Vaša!
    • Tako j. Od sakoga triba iskat ono ča on more storit. Poštovanji prvo sega počiva na razumu. Kad bin svojmu narodu naredil da se hiti va more, sȉ bi se pobunili. Ja iman pravo iskat posluh aš su moje zapovedi pametne.
    • A moje sunce ko zapada?
    • Imet ćeš ti svoj zalaz sunca! Zaiskat ću ga, ali ću, prama mojmu nauku o vladanju, čekat da to bude baš onda kad triba.
    • Kada će to bit?
    • Hm! Hm! Hm! Hm! To će biti okol... to će biti večeras okol osan manje dvajset! I videt ćeš da me zasprave poslušaju.
Mići Princ zehne. Bilo mu je žav da ni dobiv svoje zapadanje sunca. Za sin siga, to mu j bilo već i malo dodijalo.
    • Niman više ča ovdi dilat. Gren ća!
    • Ne hodi! Ne hoj ća pa ćeš bit ministar!
    • Ministar od čiga?
    • Pa, od pravice!
    • Ali niman komu sudit!
    • Nikad se ne zna. Još nisan obašal svoje krajestvo. Jako san star, niman mesta za kočije, a jako mi j to teško na hodeć.
    • O! Ja san već videv. Ni doli ni nikoga.
    • Onda ćeš sudit sam sebi. To j ono najteže. Čuda j teže sudit samomu sebi leh drugin. Ako sam sebi dobro sudiš, znači da si pravi pravcati mudrac.
    • Ja sebi moren sudit kadigod. Ni tribin zarad tiga živit ovdi.
    • Hm! Hm! siguran san da nigdi na mojen planetu postoji jedan stari miš. Čujen ga po noći. Moreš tomu mišu sudit i z vrimenom ćeš ga osudit na smrt. Tako će njegov život ovisit o tvojoj pravici, ali ćeš ga saki put pomilovat da biš ga očuval. On je ovdi jedini.
    • Ja niman rad sudit na smrt i stvarno si želin poć ća.
    • Ne!
Mići Princ, pokle ča se spraviv za na put, nikako ni tev žalostit svojiga vladara:
    • Ko Vaše Veličanstvo želi da ga zmista poslušan, neka mi da niki razumni ordin. Neka mi, bi reć, ordina da projden ća va minut. Bi reć da bi se moglo...
    • Imenujen te svojin veleposlanikon! 
„Veli su jako čudni!“ 
