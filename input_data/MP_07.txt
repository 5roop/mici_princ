Petiga dana, sopet zafin ovce, doznav san tajnu o živjenju Mićiga Princa. Pitav me je znenada, naprav, kot da je to sled ničiga o čimu je dugo va sebi promišjav:
    • Ko ovca ji grme, onput ji i rožice?
    • Ovca poji se ča najde.
    • Ča i rožice s trni?
    • Ja, i rožice s trni.
    • Zarad čiga onput i trni?
Nisan znav. Va tin momentu san biv jako zavzet: provivav san odvit jenu na trdo zavijenu vidu na makini. Jako me j mučilo ča mi se počelo činit da je defekt fanjski, a vode za pit je bilo se manje i bav san se najgoriga. 
    • Za ča služi trn?
Mići Princ nigdar ni prestajav spićivat. Mene je jadila ona vida pa san mu nemisleć odgovoriv:
    • Trn je za niš, on je jušto zloba na rožicah!
    • Oh!
    • Ne virujen ti! Rožice su slabe. One su brez zla va sebi. One se brane kako moru. Misle da su strašjive ko maju trne po sebi.
Nisan mu niš odgovoriv. Va tin momentu san rekav sebi: „Ko se ova vida i daje ne bu dala, zbit ću je z jenin mahon bata.“
    • I ti zaspraven misliš da rožice...
    • Ne! Ne! Niš jast ne mislin! Odgovoriv san ti brez promislit. Ja se bavin z ozbijnimi stvari!
    • Z ozbijnimi stvari?!
Gledav me je kako stojin z batićen v ruki i s prsti črnimi od šmira, nagnjen zgor stvari ka mu se činila jako grda.
    • Govoriš kot veli!
    • Ti sȅ mišaš! Sȅ si pošemeriv!
Biv je zaspraven jako jadan. Tresav se je od jada da su mu se tresli zlati lasi:
    • Znan jedan planet na kimu živi niki črvjeni štimanac. On ni podihniv rožicu. Nigdar ni pogledav zvizdu. Nikoga nigdar on ni imev rad. Nigdar niš drugo dilav ni nigo računav. I po cile dane je ponavjav kot i ti: „Jast san ozbijan čovik! Jast san ozbijan čovik!“ i jako se ponosiv s tin. Ma to ni čovik, to je guba!
    • Ča?
    • Guba!
    • Rožice već milijun lit dilaju trne, a ovce već milijun lit jidu rožice, i ča ni ozbijno va timu da bin jast tev razumit zač se rožice tuliko muče da store sebi trne ki ničemu ne koriste?! Pa ča ni važan ta rat med ovcami i rožicami?! Ča to ni važnije i više zaspraven nigo nikakov račun od nikiga debeliga, črvjeniga štimanca?! Pa ko ja poznan jenu rožicu, kakove ni na svitu, rožicu ke ni nigder drugdi nigo na mojin planetu i ku jeniga jutra i ne znajuć ča dila, za trep oka more zničit jena mića ovca, kot od škerca, ča to ni važno?!
    • Ko čovik voli jenu rožicu ka postoji kot jedina med milijuni i milijuni zvizd, dosti mu je da je pogleda i da bude srićan. Rekav je sam sebi: „Moja rožica je tamo nigdi.“ ma ko ovca poji rožicu, to je za njiga kot da se odjedanput... kot da so se odjedanput zagasile se zvizde! I ča to ni važno?!
Ni mogav već ni beside zustit. Najedanput je počev jecat. Bila se je spustila noć. Pustiv san alat. Ni mi više bilo ni do bata, ni do vide, ni do žeje, ni do smrti. Na jeni zvizdi, jenin planetu, mojin planetu, na Zemji, biv je jedan Mići Princ kiga je tribilo umirit! Zev san ga naročaj. Zibav san ga. Govoriv san mu: „Rožica ku maš rad ni va opasnosti. Tvoji ću ovci narisat brnjicu, a tvoji rožici ću narisat pokrov. Jast ...“, nisan jušto znav ča da mu rečen. Ćutiv san se jako nerodan. Nisan znav kako da mu pristupin, kako da mu buden bliži... Tajanstvena je zemja od suz.
