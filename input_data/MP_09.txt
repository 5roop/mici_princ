Virujen da je za pobignit skoristiv dive tiće kad su se selili. Tiga jutra, prvo nigo ča j partiv, lipo je orediv svoj planet. Z maron je očistiv se žive vulkane. Imev je dva živa vulkana. To mu je bilo jušto na red za sagrit si ručnju. Imev je i jedan zagašeni vulkan. Ma, kako je govoriv: „Nigdar se ne zna!“ očistiv je i ta zagašeni vulkan. Kada su dobro očišćeni, vulkani dilaju tiho i prez erupicij. Erupcije od vulkana su kot oganj va peći. Nigo ča, mi smo na naši Zemji premići da bimo očistili naše vulkane. Eko, zač nan dilaju tulike nevoje!
Mići Princ je pomalo žalostan poskubav i zadnje mladice baobaba. Misliv je da se nigdar maj neće morat vrnit. Sȁ su mu se ta poznata dila tiga jutra pričinjala lahka za ne povirovat. I kad je zadnji put zaliv šipak i pripravjav se da će ga stavit pod stakleno zvono, prišlo mu je kot da bi malo zaplakav.
    • Zbogon! 
    • Zbogon! 
    • Ma, bila san bedasta! Prosin te lipo, oprosti mi! Provaj bit srićan!
Znenadilo ga je ča mu niš ne hita pod nos. Stav je, vas smućen, staklenin zvonon v ruki. Ni razumiv to ča mu se sad želi umilit.
    • Pače, ja te volin! Moj je greh ča o ten nisi niš znal. Ma ne bacilaj oko toga! Ale, i ti si bil jenako bedast kod i ja. Provaj bit srićan i pušćaj ta stakleni zvon. Ne želin ga već! 
    • A vitar?!
    • Nisan baš tuliko ozebla. Friška večernja arija dobro će mi doć. Ja san rožica.
    • A blago?!
    • Moran potrpet dve ale tri gusenice, ako želin videt metulji. Mepar da j to jako lipo. Tr ki će me doć obać? Ti ćeš bit dugo. A znaš, veloga blaga se ne bojin! I ja iman svoji veli nohti.
I onput mi je brižan pokazav ona svoja četiri trna i po timu dodav:
    • Prosin te ne zateži tuliko, to već ni za zdurat. Dokončal si da greš, onput hodi!
Ni tev da ga vidi kako plače. Biv je jako ponosit šipak.
