Bilo je to osmiga dana otkad mi se pokvariv ajeroplan va pustinji, a ja san poslušav štoriju o trgovcu i popiv zadnji gut vode ča san je imev.
    • Joh, ti tvoji spomini su tako lipi, ma jast nis zafiniv ajeroplan, a niman više niš ni za pit, pak bin i ja biv sritan kad bin se mogav pomalo zaputit kakovimu zviru!
    • Moja kumpanjica lisica...
    • Mići moj, ni više govora o lisici!
    • Zača?
    • Zato aš ćemo umrit od žeje.
    • Dobro je ko je čovik imev prijateja, pa ko mora i umrit. Jast san, jušto, jako zadovojan da mi je lisica bila kumpanjica.
„On nanke ne ćuti kuliko je ovo opasno. On nigdar nȋ ni lačan ni žejan. Dosti mu je malo sunca.“
    • I ja san žejan. Homo poiskat kakovu šternu!
Odmahniv san strujeno z ruku: smišno je iskat šternu va pustinji brez kraja, onako, na sriću. Sejeno smo šli.
Potli ča smo ure i ure hodili brez jene beside, spustila se j noć i zvizde su se počele važigat. Opaziv san jih kot va snu aš me držala nikakova tresavina od žeje. Beside Mićiga Princa su mi se motale po glavi:
    • Bi reć da si i ti žejan?
    • Voda more bit dobra i za srce...
Nis razumiv ča mi je odgovoriv, ma san mučav. Dobro san znav da ga nȋ tribi spićivat. Biv je strujen. Siv je. Siv san puli njiga. I potle kratkiga mučanja je rekav:
    • Zvizde su lipe radi jedne rožice ča se ne vidi.
Odgovoriv san mu „dakoča“ i brez beside gledav va gobe od piska na misečini.
    • Pustinja je lipa.
I to je bila istina. Vavik san imev rad pustinju. Sideš na brig od piska. Niš ne vidiš. Niš ne čuješ. Sejeno neč svitli va tin muku...
    • Ono zača je pustinja lipa je saznanje da se nigder va nji skriva zvir.
Znenadiv san se ča san najedanput razumiv to čudnovato liskanje piska. Kad san biv mići, bivav san va jeni stari kući, a govorilo se da je va nji skriveno niko blago. Nigdar ga nijedan ni našav, a morda ga nȋ ni iskav. Sejeno sȁ je kuća bila začarana ž njin. Moja je kuća va svojin srcu skrivala jenu tajnu.
    • Ja, bilo da je to kuća, zvizde ali pustinja, ono ča jih čini lipin, tiga ni videt!
    • Rad san da promišljaš jušto kot moja lisica.
Buduć se Mićimu Princu počelo spat, zev san ga naročaj i šav nazad. Biv san razbujen. Činilo mi se da nosin niku delikatu vridnost. I još mi se činilo da nȋ niš već delikatijiga na Zemiji. Gledav san ga na misečini, to blido čelo, te zaprte oči, te lasi ča su klatili na vitru i govoriv sebi: „Jast ovdi vidin samo škoricu. Ono ča je najvažnije, tiga ni videt.“
Kako je na njegovimi na pov zaprtimi usnicami biv blaženi smišić, pomisliv san još: „Ono ča me tako jako čudi puli oviga Mićiga Princa, to je njigova posvećenost jeni rožici, to je slika jeniga šipka ča zrači va njimu kot plamik od sviće, pa i kada spi.“ I pričiniv mi se još više delikat. Sviće tribi dobro čuvat: jedan dah vitra vaje jih opuhne.
I dok san tako hodiv, pred zoru san našav šternu.
