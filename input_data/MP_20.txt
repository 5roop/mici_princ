Dogodi se da Mići Princ potla dugiga hoda po pisku, stinju i snigu najzad najde nikakov put, a sȉ puti gredu prama juden. 
    • Dobar dan!
Biv je to vrt pun šipki va cvatnji.
    • Dobar dan!
Mići Princ jih pogleda. Sȉ su bili spodobni njigovimu šipku.
    • Ki ste vi?
    • Mi smo šipki.
    • Oj!
I ćutiv se je jako nesrićan. Njigov mu je šipak povidav da je jedan jedini od svoje sorte na cilin svitu, a viš jih ovdi, pet tisuć skrozi jenakih va jenin jedinimu vrtu!
„Bilo bi mu strašno krivo kada bi ovo videv. Strašno bi se zakašjav i pričinjav se da umire da ne bi ispalo da je smišan, a ja bin se morav pričinjat da za njiga marin aš drugačje samo da mi se našpota, bi zaspravno umrv...“
„Virovav san da san bogat zaradi tiga ča man jedan jedini šipak, a zaspraven man samo obični šipak, njiga i ona tri vulkana ča su mi do kolina i od kih se jedan morda zavavik zagasiv, a sȅ me to ne čini strašno velikin princon.“
I, ležuć va travu, gorko j zaplakav.
