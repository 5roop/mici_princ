Od tad je, kako god, pasalo već šest lit. Nigdar još nis povidav ovu štoriju. Kumpanji ki su me z nova videli bili su jako kuntenti da me vide živiga. Biv san žalostan, ma san jin rekav: „To je od utrujenosti...“
Sad san se malo pomiriv. Pravo bi reć... ne skrozi, ma znan da se j on vrniv na svoj planet aš mu va zoru nisan našav tilo... I volin po noći poslušat zvizde. To je kot pet stotin milijuni zvončići...
No pak, dogaja se neč nesakidanje. Na brnjicu ča san je narisav za Mićiga Princa pozabiv san stavit kožni pasić! Nigdar je ne bu mogav dit na ovcu. I ja se pitan: „Ča se j dogodilo na njegovin planetu? Morda je ovca sejeno pojila šipak...“
Niki put si rečen: „Ma siguro ni! Mići Princ saku noć diva svojmu šipku stakleno zvono i dobro abada na ovcu...“ Onput san srićan. I sȅ zvizde se milostivo smiju...
Niki put si rečen: „ A čovik je ki put rastresen, i to je za dosti. Jenu večer je pozabiv stakleno zvono ili je morda ovca po noći tiho odašla...“ Ta put se sȉ zvončići store va suze!
To je, kako bi reć, vela tajna. Za vas, ki isto tako mate radi Mićiga Princa, kot i za me, sȅ se na svitu minja ko je nigder, bog znaj kadi, nika ovca ku ne poznamo, pojila ali ne, jedan šipak...
Poglejte nebo! Pitajte sami sebe: „Je li ovca pojila šipak ali nȋ?“ I videt ćete kako se sȅ minja...
A nijedan veli čovik neće nigdar razumit da je to tuliko važno!
