Tako san doznav i drugu važnu stvar: da je njegov rodni planet komać neč veći od obične kuće!
To me ni jušto čuda znenadilo. Dobro san znav da osin velih planeti, ko ča su Zemja, Jupiter, Mars, Venera, kin su judi dali imena, postoji na stotine drugih ki su ki put tako mićeri da jih se s teleskopon teško nazre. Kad niki astronom otkrije kakov planet, on mu namisto imena da numer. Nazove ga tako, „asteroid tri dva pet jedan“.
Man zač verovat da je planet s kiga je prišav Mići Princ asteroid B šestodvanaest. Jedan turski astronom je s teleskopon zapaziv ta asteroid tisuć devetsto devetega lita, i to samo jedanput.
On je ta put svečano prikazav svoje otkriće na Mednarodnin kongresu astronomije, ali mu niki ni virovav radi njegoviga veštida. Takovi su veli judi!
Na su sriću po dobar glas asteroida B šestodvanaest, jedan je turski diktator pod pretnju smrtne kazne nagnav svoj narod da se oblači na evropski mod. Astronom je ponoviv svoj prikaz tisuć devetsto dvajstega lita va jako finimu veštidu. I ta put su se si š njin složili.
Povidav san van ove pojedinosti o asteroidu B šestodvanaest i otkriv san van njegov numer radi velih, aš oni maju radi numere. Kad jin povidate o nikimu svojmu novimu prijateju, nigdar vas ne pitaju o onimu ča j bitno. Nigdar ne reču: „Kakov mu je glas? Kako se najraje igra? Zbira li sličice?“ Pitaju vas: „Kuliko ma lit? Kuliko braće ma? Kuliko je težak? Kuliku plaću mu ma oća?“ I komać onput veruju da su ga upoznali. Ako velimi rečete: „Videv san lipu kuću od rozastih opuk z barbarožami na poneštrah i z golubi na krovu“, oni neće moć zamislit tu kuću. Njin rabi reć: „Videv san kuću od sto tisuć franki.“ Onput će zavapit: „Kako j lipa!“
Jenako tako ako jin rečete: „Dokaz da je Mići Princ postojav je ta ča je biv krasan, ča se smijav, ča je želiv ovcu. Kad čovik želi ovcu, to je dokaz da postoji“, oni će stisnit z rameni i mislit će da ste dite! Ma ako jin rečete: „Planet s kiga je prišav Mići Princ je asteroid B šestodvanaest“, bit će zadovojni i neće van više dodijat s pitanji. Takovi su oni. Ne rabi se zato na njih jadit. Dica čuda tiga ne smiju zamirit velimi.
Ma, mi ki razumimo živjenje, mi ne hajemo za numere! Rad bin biv započet ovu štoriju ko ča počinju bajke. Rad bin biv rekav:
	„Biv je jedanput jedan Mići Princ i živiv je na jenimu planetu jušto malo većimu nigo ča j on sam, a biv mu je potriban prijatej.“
Onin ki razumiju živjenje, to bi bilo puno više zaspraven.
Aš jast ne volin da se moja knjiga čita zlahko. Jast ove spomine povidan s čuda žalosti. Pasalo j već šest lit otkako je moj prijatej šav z svoju ovcu. Ko ga uvdi provivan opisat, činin to zato da ga ne pozabin. Žalosno je pozabit prijateja! Nisu si judi imeli prijateje. I ja moren postat kot veli ki se zanimaju samo za numeri. Eko, zač san kupiv škatulu z lapiši va koluru. Ni se lahko vrnit risanju va mojih liti, kad nigdar nisi risav niš drugo nigo kačjiga cara zvan i kačjiga cara znutar, a i to kad mi je bilo šest lit! Provat ću ga, kakogod, narisat ča je više moguće nako kot ča j biv. Ma nis sasma sigur da ću moć. Nika mi slika pojde za ruku, druga sopet ničimu ni spodobna. Jenako tako se prevarin i kad rišen njigovu figuru. Na jeni sliki Mići Princ je prevelik, na drugi je premićeri. Na čudu san i kako odredit kolur njigoviga veštida. Onput pogajan, malo vako, malo nako, kako spade. Prevarit ću se i va nikih drugih, važnijih sitnarijah, ma to mi morate oprostit! Moj prijatej nigdar niš ni tumačiv. Morda je virovav da san mu spodoban, ma jast, na žalost, nis sposoban videt ovcu skrozi škatulu. Bi reć da san spodoban velimi! More bit i da san ostariv.
